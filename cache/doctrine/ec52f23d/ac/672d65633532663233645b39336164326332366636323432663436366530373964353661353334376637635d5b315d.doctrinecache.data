1574529587
a:2:{s:7:"content";s:62354:"<p>Συνήλθε στην έδρα της στις 9 Ιανουαρίου 2018 με την εξής σύνθεση: Μιχαήλ Οικονόμου Πρόεδρος, Εμμανουέλα Σωτηρόπουλου- Εισηγήτρια και Μιχαήλ Σειραδάκης, Μέλη.Για να εξετάσει την από 03/12/2017 Προδικαστική Προσφυγή με Γενικό Αριθμό Κατάθεσης (ΓΑΚ)-Αρχή Εξέτασης Προδικαστικών Προσφυγών (ΑΕΠΠ) 313/5-12-2017 και Ειδ. Αριθ. Κατ. ΙΙΙ/54/5-12-2017 της προσφεύγουσας εταιρείας με την επωνυμία «    » νομίμως εκπροσωπουμένης. Κατά της ΠΕΡΙΦΕΡΕΙΑΣ ΙΟΝΙΩΝ ΝΗΣΩΝ/ Π.Ε ΛΕΥΚΑΔΑΣ, νομίμως εκπροσωπουμένης και
1.κατά του Πρακτικού 1 /25-10-2017 της Επιτροπής Διενέργειας    Διαγωνισμών Προμηθειών  -   Εργασιών και Αξιολόγησης Προσφορών Περιφέρειας Ιονίων Νήσων/ Περιφερειακής Ενότητας Λευκάδας και
2.κατά της με αρ. 881-47/21-11-2017 Απόφασης της Οικονομικής Επιτροπής Ιονίων Νήσων/ Π.Ε Λευκάδας.</p>
<p>Με την Προδικαστική Προσφυγή η προσφεύγουσα επιδιώκει α) να ακυρωθεί η με αρ. 881-47/21-11-2017 Απόφαση της Οικονομικής Επιτροπής Ιονίων Νήσων/Π.Ε Λευκάδας και το Πρακτικό 1 /25-10-2017 της Επιτροπής Διενέργειας Διαγωνισμών Προμηθειών-Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας των οργάνων της Διοίκησης σχετικής με την ανωτέρω προγενέστερης ή μεταγενέστερης καθώς και να ακυρωθεί άλλως τροποποιηθεί κάθε άλλη παράνομη πράξη ή παράλειψη των οργάνων της Διοίκησης συναφούς με την ανωτέρω προγενέστερης ή μεταγενέστερης και β) να ακυρωθεί η με αρ. 881-47/21-11-2017 Απόφαση της Οικονομικής Επιτροπής Ιονίων Νήσων/Π.Ε Λευκάδας επί το σκοπώ να ακυρωθεί η έγκριση του Πρακτικού 1 /25-10-2017 της Επιτροπής Διενέργειας Διαγωνισμών Προμηθειών - Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας και να γίνει αποδεκτή η προσφορά της προσφεύγουσας.
Η συζήτηση άρχισε αφού άκουσε την Εισηγήτρια Εμμανουέλα Σωτηροπούλου. Αφού μελέτησε τα σχετικά έγγραφα
Σκέφτηκε κατά το Νόμο
1.Επειδή, για την άσκηση της ανωτέρω Προδικαστικής Προσφυγής προκύπτει πως έχει προσκομιστεί, ελεγχθεί και δεσμευτεί δυνάμει της με αρ. ΔΥ/4-12-2017 Βεβαίωσης ελέγχου και δέσμευσης ηλεκτρονικού παραβόλου της ΑΕΠΠ, το υπ’ αριθμ. ηλεκτρονικό παράβολο υπέρ Ελληνικού Δημοσίου με κωδικό 177383073958 0202 0052 το οποίο πληρώθηκε εμπρόθεσμα την 4-12-2017, ποσού χιλίων εκατόν είκοσι ενός ευρώ (1.121,00 €), σύμφωνα με τα άρθρα 363 παρ. 1 του Ν. 4412/2016 (ΦΕΚ Α' 147) και 5 παρ. 1 και 2 του Π.Δ. 39/2017 «Κανονισμός Εξέτασης Προδικαστικών Προσφυγών ενώπιον της ΑΕΠΠ» (ΦΕΚ Α' 64)
2.Επειδή η Προσφυγή έχει ασκηθεί με χρήση του τυποποιημένου εντύπου που παρατίθεται στο Παράρτημα Ι, σύμφωνα με την παρ. 2 του άρθρου 8 του ΠΔ 39/2017 και της παρ. 2 του άρθρου 362 του Ν. 4412/2016.
3.Επειδή με την με αριθ. πρωτ. Οικ. 74102 /11603/4-9-2017 (Συστημικός αριθμός ΕΣΗΔΗΣ    ) Διακήρυξη της Περιφέρειας Ιονίων Νήσων Περιφερειακής Ενότητας Λευκάδας (Αναθέτουσα Αρχή), προκηρύχθηκε Ηλεκτρονικός Ανοικτός Διεθνής Διαγωνισμός σε ΕΥΡΩ με κριτήριο κατακύρωσης την πλέον συμφέρουσα από οικονομική άποψη προσφορά με βάση την τιμή (χαμηλότερη τιμή - υψηλότερο ποσοστό έκπτωσης) για το έργο: «Μεταφορά μαθητών δημοσίων σχολείων χωρικής αρμοδιότητας ΠΕ Λευκάδας για τα σχολικά έτη 2017-2018 και 2018-2019», συνολικού προϋπολογισμού 1.153.513,27€ συμπεριλαμβανομένου Φ.Π.Α. 24% και 20% δικαιωμάτων προαίρεσης συν τρίμηνη παράταση. Η εν λόγω διακήρυξη υποδιαιρείται σε είκοσι πέντε (25) τμήματα και ειδικότερα ΤΜΗΜΑ 1 : Δρομολόγια με λεωφορεία για τη μεταφορά μαθητών Α'/θμιας και Β'/θμιας Εκπ/σης σε σχολικές μονάδες, χωρικής αρμοδιότητας Π.Ε. ΛΕΥΚΑΔΑΣ, ΤΜΗΜΑΤΑ 2-6: Δρομολόγια με λεωφορεία και Δ.Χ. επιβατικά για τη μεταφορά μαθητών Α'/θμιας και Β'/θμιας Εκπ/σης σε σχολικές μονάδες, χωρικής αρμοδιότητας Π.Ε. ΛΕΥΚΆΔΑΣ, ΤΜΗΜΑΤΑ 7 - 25: Δρομολόγια με ΔΧ επιβατικά και ταξί για τη μεταφορά μαθητών Α'/θμιας και Β'/θμιας Εκπ/σης σε σχολικές μονάδες, χωρικής αρμοδιότητας Π.Ε. ΛΕΥΚΑΔΑΣ. Το κείμενο της ως άνω διακήρυξης καταχωρήθηκε στο Κεντρικό Μητρώο Δημοσίων Συμβάσεων (Κ.Η.Μ.ΔΗ.Σ) με Α.Δ.Α.Μ   καθώς και στην διαδικτυακή πύλη του Ε.Σ.Η.ΔΗ.Σ, όπου έλαβε συστημικό αριθμό      Στο διαγωνισμό αυτόν, συμμετείχε, μεταξύ των άλλων και η προσφεύγουσα, με την υποβολή φακέλου, τεχνικής και οικονομικής προσφοράς και δικαιολογητικών συμμετοχής για τα τμήματα 3, 4, 9 και 24. Η ηλεκτρονική αποσφράγιση των δικαιολογητικών συμμετοχής και της τεχνικής προσφοράς κάθε συνδιαγωνιζόμενης εταιρίας έλαβε χώρα την 25-10-2017. Εν συνεχεία η ανωτέρω επιτροπή αξιολόγησης προχώρησε στον έλεγχο των δικαιολογητικών συμμετοχής και τεχνικής προσφοράς κάθε συμμετέχουσας εταιρίας και προέβη στην κατάρτιση του υπ' αριθ. 1 από 25-10-2017 πρακτικού ελέγχου δικαιολογητικών συμμετοχής και τεχνικής προσφοράς, δυνάμει του οποίου έγιναν αποδεκτές, ως σύμφωνες με τους όρους και τις προδιαγραφές της διακήρυξης οι συμμετοχές των οικονομικών φορέων 1  ,2  ,   3   και απερρίφθησαν οι προσφορές της προσφεύγουσας εταιρείας και της έτερης συνδιαγωνιζόμενης της εταιρεία με την επωνυμία «   ». Το ως άνω πρακτικό εγκρίθηκε με την υπ' αριθ. 881¬ 47/21-11-2017 απόφαση της Οικονομικής Επιτροπής της αναθέτουσας αρχής ως διορθώθηκε με την με αρ. 951-50/13-12-2017 απόφαση της Οικονομικής Επιτροπής ως προς την ημερομηνία του πρακτικού και ακολούθως η ως άνω έγκριση αναρτήθηκε την 23-11-2017 στο Ε.Σ.Η.ΔΗ.Σ.
4.Επειδή με την υπό κρίση Προσφυγή της η Προσφεύγουσα στρέφεται κατά της με αρ. 881-47/21-11-2017 Απόφασης της Οικονομικής Επιτροπής Ιονίων Νήσων/Π.Ε Λευκάδας με την οποία εγκρίθηκε το υπ' αριθ. 1 από 25-10-2017 πρακτικό ελέγχου δικαιολογητικών συμμετοχής και τεχνικής προσφοράς, δυνάμει του οποίου έγιναν αποδεκτές, ως σύμφωνες με τους όρους και τις προδιαγραφές της διακήρυξης οι συμμετοχές των οικονομικών φορέων 1   , 2 , 3 και απερρίφθησαν οι προσφορές της προσφεύγουσας εταιρείας και της έτερης συνδιαγωνιζόμενης της εταιρείας με την επωνυμία     και του Πρακτικού 1 /25-10-2017 της Επιτροπής Διενέργειας Διαγωνισμών Προμηθειών - Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας
5.Επειδή ο επίδικος διαγωνισμός, εμπίπτει ενόψει του αντικειμένου του και της προϋπολογισθείσας δαπάνης στο πεδίο εφαρμογής του ν. 4412/2016.
6.Επειδή η Α.Ε.Π.Π. είναι αρμόδια βάσει συνολικού ποσού της Διακήρυξης του διαγωνισμού, σύμφωνα με το άρθρο 1 περ. α) του ΠΔ 39/2017 και του άρθρου 345 παρ. 1 του Ν. 4412/2016.
7.Επειδή η Α.Ε.Π.Π. είναι και κατά χρόνο αρμόδια, όπως προκύπτει από τον συνδυασμό των διατάξεων των άρθρων 5 περ. γ), 38 παρ. 7, 61 παρ. 1,66 παρ. 1, 379 παρ. 7 του Ν. 4412/2016. Ως εκ τούτου, η Α.Ε.Π.Π. είναι χρονικά αρμόδια να επιληφθεί της υπό κρίση κατατεθείσας προδικαστικής προσφυγής, κατά τα οριζόμενα στην παρ. 7 του άρθρου 379 του Ν. 4412/2016, όπως έχει τροποποιηθεί και ισχύει, εφόσον η διαγωνιστική διαδικασία εκκίνησε σε χρόνο μεταγενέστερο από την 26η Ιουνίου 2017.
8.Επειδή η Προσφυγή, λαμβάνοντας υπόψην ότι αρχικά είχε κατατεθεί στο διαδικτυακό τόπο του διαγωνισμού η από 1/12/2017 προσφυγή της προσφεύγουσας η οποία δεν είχε ασκηθεί με τη χρήση του τυποποιημένου εντύπου και την 6/12/2017 επανακατετέθη από την προσφεύγουσα η από 3/12/2017 ήτοι η υπό κρίση προσφυγή, με χρήση του τυποποιημένου εντύπου και με περιεχόμενο ακριβώς ίδιο με αυτό της αρχικώς κατατεθείσας προσφυγής, η οποία θεραπεύει την πλημμέλεια της μη χρήσης του τυποποιημένου εντύπου, κρίνεται από το αρμόδιο Κλιμάκιο συμφώνως με την αρχή της επιείκειας ότι η υπό κρίση από 3/12/2017 προδικαστική προσφυγή έχει κατατεθεί εμπρόθεσμα σύμφωνα με τα οριζόμενα στο άρθρο 4 παρ. 1 περ. γ) του ΠΔ 39/2017 και το άρθρο 361 παρ. 1 περ. γ) του Ν. 4412/2016,
9.Επειδή η Προσφεύγουσα με προφανές έννομο συμφέρον ασκεί την υπό κρίση Προδικαστική της Προσφυγή ως συμμετέχουσα στον επίδικο διαγωνισμό υποβάλλοντας τη με αρ  προσφορά για τον υπόψη διαγωνισμό.
10.Επειδή, η κρινόμενη Προδικαστική Προσφυγή ασκείται παραδεκτώς κατά της με αρ. 881-47/21-11-2017 Απόφασης της Οικονομικής Επιτροπής Ιονίων Νήσων/Π.Ε Λευκάδας με την οποία εγκρίθηκε το υπ' αριθ. 1 από 25-10-2017 πρακτικό ελέγχου δικαιολογητικών συμμετοχής και τεχνικής προσφοράς, δυνάμει του οποίου έγιναν αποδεκτές, ως σύμφωνες με τους όρους και τις προδιαγραφές της διακήρυξης οι συμμετοχές των οικονομικών φορέων 1  , 2 , 3 και απερρίφθησαν οι προσφορές της προσφεύγουσας εταιρείας και της έτερης συνδιαγωνιζόμενης εταιρείας με την επωνυμία «  ». ενώ απαραδέκτως στρέφεται κατά του υπ' αριθ. 1 από 25-10-2017 πρακτικού της Επιτροπής Διενέργειας Διαγωνισμών Προμηθειών - Εργασιών και Αξιολόγησης Προσφορών Π.Ε Λευκάδας , το οποίο στερείται εκτελεστότητας ως έχον γνωμοδοτικό χαρακτήρα (πρβλ. ΕΑ του ΣτΕ 423/2013, 464/2012, ΣτΕ 323/2012, 721/2011, 419/2010, 631/2009, 818/2008, 107/2007 ).
11.Επειδή η Προσφεύγουσα αιτείται α) να ακυρωθεί η με αρ. 881-47/21-11-2017 Απόφαση της Οικονομικής Επιτροπής Ιονίων Νήσων/Π.Ε Λευκάδας και το Πρακτικό 1 /25-10-2017 της Επιτροπής Διενέργειας Διαγωνισμών Προμηθειών-Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας καθώς και να ακυρωθεί κάθε άλλη παράνομη πράξη ή παράλειψη των οργάνων της Διοίκησης συναφούς με την ανωτέρω προγενέστερης ή μεταγενέστερης και β) να ακυρωθεί η με αρ. 881-47/21-11-2017 Απόφαση της Οικονομικής Επιτροπής Ιονίων Νήσων/Π.Ε Λευκάδας επί το σκοπώ να ακυρωθεί η έγκριση του Πρακτικού 1 /25-10-2017 της Επιτροπής Διενέργειας Διαγωνισμών Προμηθειών - Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας και να γίνει αποδεκτή η προσφορά της προσφεύγουσας.
12.Επειδή στο άρθρο 346 του Ν. 4412/2016 ορίζεται ότι «Κάθε ενδιαφερόμενος, ο οποίος έχει ή είχε συμφέρον να του ανατεθεί σύμβαση των περιπτώσεων α' και β' της παραγράφου 1 του άρθρου 1 και έχει υποστεί ή ενδέχεται να υποστεί ζημία από εκτελεστή πράξη ή παράλειψη της αναθέτουσας αρχής κατά παράβαση της ευρωπαϊκής ή εσωτερικής νομοθεσίας, έχει δικαίωμα να προσφύγει στην Αρχή Εξέτασης Προδικαστικών Προσφυγών (ΑΕΠΠ), σύμφωνα με τα ειδικότερα οριζόμενα στο άρθρο 360 και να ζητήσει προσωρινή προστασία, σύμφωνα με το άρθρο 366, ακύρωση παράνομης πράξης ή παράλειψης της αναθέτουσας αρχής, σύμφωνα με το άρθρο 367 ή ακύρωση σύμβασης η οποία έχει συναφθεί παράνομα, σύμφωνα με το άρθρο 368».
13.Επειδή, κατά τα παγίως γενόμενα δεκτά από τη νομολογία του Συμβουλίου της Επικρατείας και του Ελεγκτικού Συνεδρίου, η διακήρυξη του διαγωνισμού, ως κανονιστική πράξη, δεσμεύει με τους όρους της, τόσο τους τρίτους προς τους οποίους απευθύνεται, όσο και το ίδιο το νομικό πρόσωπο που προκηρύσσει τον σχετικό διαγωνισμό, το οποίο υποχρεούται εφεξής και μέχρι τέλους της διαδικασίας του διαγωνισμού να εφαρμόζει τα όσα ορίζονται σε αυτή (βλ. Πράξεις VI Τμήματος ΕλΣυν 181/2006, 31/2003, 105/2003). Υπό την έννοια αυτή, σκοπός της ενιαίας εφαρμογής των όρων της διακήρυξης και της τήρησης των αρχών της ίσης μεταχείρισης και της διαφάνειας, είναι η διαμόρφωση ενός ασφαλούς δικαιϊκού πλαισίου, εντός του οποίου θα διεξαχθεί ο διαγωνισμός και η αποφυγή αδικαιολόγητων αιφνιδιασμών των εν δυνάμει υποψηφίων, οι οποίοι σε κάθε στάδιο της διαγωνιστικής διαδικασίας θα εκκινούν από μία κοινή αφετηρία, θα γνωρίζουν εκ των προτέρων ασφαλώς και με ακρίβεια τις προβλεπόμενες διαδικασίες και θα έχουν ίσες ευκαιρίες συμμετοχής, σύμφωνα με την αρχή της αναλογικότητας. Άλλωστε, η αρχή της δεσμευτικότητας της διακήρυξης κατοχυρώνεται και στο κοινοτικό (ενωσιακό πλέον) δίκαιο, αφού κάθε απόκλιση από τους όρους αυτής αποτελεί παραβίαση της αρχής της ισότητας των διαγωνιζομένων (βλ. Πράξη VI Τμήματος ΕλΣυν 70/2006). Κατά συνέπεια, τυχόν παράβαση ουσιώδους όρου της διακήρυξης, είτε κατά τη διάρκεια του διαγωνισμού, είτε κατά τη συνομολόγηση της σύμβασης που καταρτίζεται μετά τη διενέργεια του διαγωνισμού, είτε κατά το στάδιο της εκτέλεσης αυτής, καθιστά μη νόμιμη τη σχετική διαδικασία και επάγεται ακυρότητα (βλ. IV Τμήμα ΕλΣυν 70/2003, 105/2002, 78/2001, 4/2001, 85/2000) Ως εκ τούτου, προσφορές που δεν πληρούν τις ανωτέρω απαιτήσεις, καθίστανται απορριπτέες, ακόμη και στις περιπτώσεις που η διακήρυξη δεν αναφέρει ρητά (κατά μείζονα δε λόγο, όταν ορίζει) ότι οι εν λόγω απαιτήσεις τάσσονται επί ποινή αποκλεισμού (ΕΑΣτΕ 79/ 2009, πρβλ. ΕΑΣτΕ 26/2007 κ.ά.).Το ίδιο αφορά προφανώς και τη συνδρομή τεχνικών προδιαγραφών, οι οποίες προβλέπονται σε κάθε περίπτωση από τη διακήρυξη. Τα παραπάνω προκύπτουν και εκ της αρχής της ισότιμης μεταχείρισης των διαγωνιζομένων και της διαφάνειας της διαδικασίας, που επιβάλλει την εφαρμογή των κριτηρίων ανάθεσης και την κρίση επί των προδιαγραφών και προσκομιζομένων δικαιολογητικών κατά τρόπο ενιαίο για όλους τους προσφέροντες κατά την υποβολή, αλλά και αξιολόγηση προσφορών (ΔΕΕ, απόφαση της 18ης Οκτωβρίου 2001, C-19/00 Siac Construction Ltd, Συλλογή 2001, σ. Ι-7725, σκέψεις 34 και 44 και απόφαση της 25ης Απριλίου 1996, C-87/94, Επιτροπή κατά Βελγίου, Συλλογή 1996, σ. I-2043, σκέψη 54), καθώς οι προσφορές τους θα αξιολογηθούν στα επόμενα στάδια επί τη βάσει των όσων δήλωσαν, προσκόμισαν και εν τέλει ίσχυαν κατά τον ως άνω κρίσιμο χρόνο (ήτοι αυτόν της ολοκλήρωσης χρόνου υποβολής προσφορών).
14.Επειδή σύμφωνα με την διάταξη του άρθρου 91 παρ. 1 «... Η αναθέτουσα αρχή με βάση τα αποτελέσματα του ελέγχου και της αξιολόγησης των προσφορών, απορρίπτει, σε κάθε περίπτωση, προσφορά: α) η οποία αποκλίνει από τα άρθρα 92 έως 100, και 102 έως 104 ή υποβλήθηκε κατά παράβαση των απαράβατων όρων περί σύνταξης και υποβολής της προσφοράς, όπως οι όροι αυτοί ορίζονται στα έγγραφα της σύμβασης. β) Η οποία περιέχει ατέλειες, ελλείψεις, ασάφειες ή σφάλματα, εφόσον αυτά δεν επιδέχονται συμπλήρωση ή διόρθωση ή, εφόσον επιδέχονται συμπλήρωση ή διόρθωση, δεν έχουν αποκατασταθεί κατά την αποσαφήνιση και τη συμπλήρωση της, σύμφωνα με το άρθρο 102...»
15.Επειδή το άρθρο 102 Συμπλήρωση - αποσαφήνιση πληροφοριών και δικαιολογητικών (άρθρο 56 παρ. 3 της Οδηγίας 2014/24/ΕΕ) προβλέπει ότι : «1. Κατά τη διαδικασία αξιολόγησης των προσφορών ή αιτήσεων συμμετοχής, η αναθέτουσα αρχή μπορεί να καλεί εγγράφως τους προσφέροντες ή τους υποψηφίους να διευκρινίζουν ή να συμπληρώνουν τα έγγραφα ή δικαιολογητικά που έχουν υποβάλει, μέσα σε εύλογη προθεσμία, η οποία δεν μπορεί να είναι μικρότερη από επτά (7) ημέρες από την ημερομηνία κοινοποίησης σε αυτούς της σχετικής πρόσκλησης. Οποιαδήποτε διευκρίνιση ή συμπλήρωση που υποβάλλεται από τους προσφέροντες ή υποψηφίους, χωρίς να έχει ζητηθεί από την αναθέτουσα αρχή, δεν λαμβάνεται υπόψη. 2. Η πιο πάνω διευκρίνιση ή η συμπλήρωση αφορά μόνο τις ασάφειες, επουσιώδεις πλημμέλειες ή πρόδηλα τυπικά σφάλματα που επιδέχονται διόρθωση ή συμπλήρωση, ιδίως δε παράλειψη μονογραφών, διακεκομμένη αρίθμηση, ελαττώματα συσκευασίας και σήμανσης του φακέλου και των υποφακέλων των προσφορών ή αιτήσεων συμμετοχής, λεκτικές και φραστικές αποκλίσεις των εγγράφων της προσφοράς από την ορολογία των εγγράφων της σύμβασης, που δεν επιφέρουν έννομες συνέπειες ως προς το περιεχόμενό τους, ελλείψεις ως προς τα νομιμοποιητικά στοιχεία, πλημμελής σήμανση αντιγράφων που εκδίδονται, σύμφωνα με τις διατάξεις του άρθρου 1 του ν. 4250/2014 (Α' 74), μεταφράσεων και λοιπών πιστοποιητικών ή βεβαιώσεων, διαφοροποίηση της δομής των εγγράφων της προσφοράς από τα υποδείγματα, υποχρεωτικά ή μη, που θεσπίζονται με νόμο, κανονιστικές πράξεις ή τα έγγραφα της σύμβασης. Η συμπλήρωση ή η διευκρίνιση, κατά το πρώτο εδάφιο, δεν επιτρέπεται να έχει ως συνέπεια μεταγενέστερη αντικατάσταση ή υποβολή εγγράφων σε συμμόρφωση με τους όρους της διακήρυξης, αλλά μόνο τη διευκρίνιση ή συμπλήρωση, ακόμη και με νέα έγγραφα, εγγράφων ή δικαιολογητικών που έχουν ήδη υποβληθεί. 3. Η διευκρίνιση ή η συμπλήρωση δεν πρέπει να εισάγει διακρίσεις, άνιση μεταχείριση των οικονομικών φορέων ή να έχει ως συνέπεια ευνοϊκή μεταχείριση συγκεκριμένου οικονομικού φορέα στη διαδικασία ανάθεσης της δημόσιας σύμβασης. 4. Η αναθέτουσα αρχή μπορεί να καλεί εγγράφως τους προσφέροντες να διευκρινίσουν, μέσα σε εύλογη προθεσμία η οποία δεν μπορεί να είναι μικρότερη από επτά (7) ημέρες από την ημερομηνία κοινοποίησης της σχετικής πρόσκλησης, το περιεχόμενο της τεχνικής ή οικονομικής προσφοράς που έχουν υποβάλει, αν περιέχει ασάφειες ήσσονος σημασίας ατέλειες, επουσιώδεις παραλείψεις ή πρόδηλα τυπικά ή υπολογιστικά σφάλματα που η αναθέτουσα αρχή κρίνει ότι μπορεί να θεραπευθούν. Η διευκρίνιση αυτή δεν πρέπει να έχει ως αποτέλεσμα την ουσιώδη αλλοίωση της προσφοράς και δεν πρέπει να προσδίδει αθέμιτο ανταγωνιστικό πλεονέκτημα στη συγκεκριμένη προσφορά σε σχέση με τις λοιπές. 5. Η παροχή της δυνατότητας διευκρινίσεων στον προσφέροντα ή υποψήφιο, σύμφωνα με τις παραγράφους 1 έως 4, είναι υποχρεωτική για την αναθέτουσα αρχή, αν επίκειται αποκλεισμός του από τη διαδικασία, λόγω ασαφειών των δικαιολογητικών και εγγράφων της προσφοράς»
16.Επειδή με το άρθρο 2.2.6 της διακήρυξης με τον τίτλο Τεχνική και επαγγελματική ικανότητα ορίζεται ότι «Όσον αφορά στην τεχνική και επαγγελματική ικανότητα για την παρούσα διαδικασία σύναψης σύμβασης, οι οικονομικοί φορείς απαιτείται :α) να διαθέτουν τον απαιτούμενο σε αριθμό στόλο οχημάτων (κύριο όχημα και εφεδρικό) για την κάλυψη των θέσεων (χωρητικότητα βάσει αναγνωρισμένων θέσεων), ο οποίος είναι κατάλληλος και αξιόπιστος κυρίως σε θέματα οδικής ασφάλειας και συμμορφούμενος σύμφωνα με κάθε είδους προβλεπόμενη κάθε φορά σε ισχύ διάταξη νόμου ή κανονιστική πράξη αναφορικά με τον τεχνικό εξοπλισμό και τις προδιαγραφές που εξασφαλίζουν και αποδεικνύουν τη νόμιμη κυκλοφορία των διατιθέμενων οχημάτων στην Ελληνική Επικράτεια για όλη την περίοδο της σύμβασης, β) να διαθέτουν όλα τα απαιτούμενα έγγραφα- πιστοποιητικά που να αποδεικνύουν τη νόμιμη κυκλοφορία των οχημάτων, την ικανότητα οδήγησης και την εξασφάλιση αξιοπρεπών συνθηκών μετακίνησης μικρών μαθητών με εξάλειψη κάθε πιθανού κινδύνου για την ασφαλή και έγκαιρη μεταφορά τους (ΑΔΕΙΑ ΚΥΚΛΟΦΟΡΊΑΣ, ΠΙΣΤΟΠΟΙΗΤΙΚΟ ΤΕΧΝΙΚΟΥ ΕΛΕΓΧΟΥ ΚΤΕΟ χωρίς δευτερεύουσες ελλείψεις, Δίπλωμα Οδήγησης, Ειδική Άδεια Οδήγησης, Άδεια Μεταφορέα, Ποινικό Μητρώο Οδηγών - Συνοδών) τόσο κατά την ημέρα διενέργειας του διαγωνισμού καταληκτική ημερομηνία προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσής της, γ) [...], δ) [...], ε) [...]»
17.Επειδή σύμφωνα με το άρθρο 2.2.9.1 με τίτλο Προκαταρκτική απόδειξη κατά την υποβολή προσφορών «Προς προκαταρκτική απόδειξη ότι οι προσφέροντες οικονομικοί φορείς: α) δεν βρίσκονται σε μία από τις καταστάσεις της παραγράφου 2.2.3 και β) πληρούν τα σχετικά κριτήρια επιλογής των παραγράφων 2.2.4, 2.2.5, 2.2.6 και 2.2.7 της παρούσης, προσκομίζουν κατά την υποβολή της προσφοράς τους, ως δικαιολογητικό συμμετοχής, το προβλεπόμενο από το άρθρο 79 παρ. 1 και 3 του ν. 4412/2016 Ευρωπαϊκό Ενιαίο Έγγραφο Σύμβασης (ΕΕΕΣ), σύμφωνα με το επισυναπτόμενο στην παρούσα Παράρτημα III-EEEΣ το οποίο αποτελεί ενημερωμένη υπεύθυνη δήλωση, με τις συνέπειες του ν. 1599/1986. Το ΕΕΕΣ70 καταρτίζεται βάσει του τυποποιημένου εντύπου του Παραρτήματος 2 του Κανονισμού (ΕΕ) 2016/7 και συμπληρώνεται από τους προσφέροντες οικονομικούς φορείς σύμφωνα με τις οδηγίες του Παραρτήματος 171.»
18.Επειδή σύμφωνα με το άρθρο 2.4.1 της Διακήρυξης με τίτλο Γενικοί όροι υποβολής προσφορών «Οι προσφορές υποβάλλονται με βάση τις απαιτήσεις που ορίζονται στο ΠΑΡΑΡΤΗΜΑ Ι:Αναλυτική Περιγραφή Φυσικού και Οικονομικού Αντικειμένου της Σύμβασης , ΠΑΡΑΡΤΗΜΑ ΙΙ: Ειδική Συγγραφή Υποχρεώσεων, ΠΑΡΑΡΤΗΜΑ ΙΙΙ: Ε.Ε.Ε.Σ., ΠΑΡΑΡΤΗΜΑ IV: Δηλώσεις Συμμόρφωσης, ΠΑΡΑΡΤΗΜΑ V : ΕΝΤΥΠΟ ΤΕΧΝΙΚΗΣ ΠΡΟΣΦΟΡΑΣ, ΠΑΡΑΡΤΗΜΑ VI: Φύλλο συμμόρφωσης τεχνικών προδιαγραφών, ΠΑΡΑΡΤΗΜΑ VII: Υπόδειγμα Οικονομικής Προσφοράς, ΠΑΡΑΡΤΗΜΑ ΙΧ: Σχέδιο Σύμβασης, ΠΑΡΑΡΤΗΜΑ Χ: ΚΥΡΩΣΕΙΣ -ΠΟΙΝΙΚΕΣ ΡΗΤΡΕΣ της διακήρυξης, για όλες τις περιγραφόμενες υπηρεσίες ανά είδος / τμήμα. Δεν επιτρέπονται εναλλακτικές προσφορές»
19.Επειδή περαιτέρω στο άρθρο 2.4.3 της Διακήρυξης με τίτλο Περιεχόμενα Φακέλου «Δικαιολογητικά Συμμετοχής - Τεχνική Προσφορά» ορίζεται ότι «2.4.3.1 Στον (υπο)φάκελο με την ένδειξη «Δικαιολογητικά Συμμετοχής - Τεχνική προσφορά» περιλαμβάνονται τα κατά περίπτωση απαιτούμενα δικαιολογητικά σύμφωνα με τις διατάξεις της κατά περίπτωσης κείμενης νομοθεσίας για την ανάθεση δημοσίων συμβάσεων και συγκεκριμένα: · Δικαιολογητικά Συμμετοχής Οι προσφέροντες υποβάλουν ηλεκτρονικά μαζί με την προσφορά τους, εγκαίρως και προσηκόντως, επί ποινή αποκλεισμού, τα εξής δικαιολογητικά, σε μορφή αρχείου pdf, όπως αναλυτικά περιγράφονται κατωτέρω: α) το Ευρωπαϊκό Ενιαίο Έγγραφο Σύμβασης (Ε.Ε.Ε.Σ.), όπως προβλέπεται στην παρ. 1 και 3 του άρθρου 79 του ν. 4412/2016 (ΨΗΦΙΑΚΑ ΥΠΟΓΕΓΡΑΜΜΕΝΟ).[β),.., γ) ...] δ) Υπεύθυνη δήλωση του Ν. 1599/1986 (Βλ. ΠΑΡΑΡΤΗΜΑ IV-ΥΠΕΥΘΥΝΗ ΔΗΛΩΣΗ 2) (ΨΗΦΙΑΚΑ ΥΠΟΓΕΓΡΑΜΜΕΝΗ- Υποβάλλεται Ηλεκτρονικά) ΠΑΡΑΤΗΡΗΣΗ: Ο κάθε προσφέροντας προσκομίζει μία (1) μόνο Υπεύθυνη δήλωση για το σύνολο των Τμημάτων / δρομολογίων για τα οποία θα καταθέσει προσφορά. ζ) Υπόδειγμα ΤΕΧΝΙΚΗΣ ΠΡΟΣΦΟΡΑΣ (βλ. ΠΑΡΑΡΤΗΜΑ V) (ΨΗΦΙΑΚΑ ΥΠΟΓΕΓΡΑΜΜΕΝΟ- Υποβάλλεται Ηλεκτρονικά και Προσκομίζεται σε έντυπη μορφή εντός τριών (3) εργασίμων ημερών από την ηλεκτρονική υποβολή). ΠΑΡΑΤΗΡΗΣΗ: Ο κάθε προσφέροντας προσκομίζει ένα (1) μόνο Έντυπο Τεχνικής Προσφοράς για το σύνολο των Τμημάτων / δρομολογίων για τα οποία θα καταθέσει προσφορά. η) Φωτοαντίγραφο της Άδειας κυκλοφορίας ή των Αδειών Κυκλοφορίας των λεωφορείων, των ΔΧ. επιβατικών (ΤΑΞΙ κλπ) που θα χρησιμοποιηθούν για την εκτέλεση κάθε δρομολογίου (Υποβάλλεται Ηλεκτρονικά και Προσκομίζεται σε έντυπη μορφή εντός τριών (3) εργασίμων ημερών από την ηλεκτρονική υποβολή).θ) Επικυρωμένο φωτοαντίγραφο (όπου απαιτείται δηλ. σε περίπτωση ιδιωτικού ΚΤΕΟ) του πρόσφατου φύλλου του τεχνικού ελέγχου Κ.Τ.Ε.Ο, από τα οποία να προκύπτει ότι τα διατιθέμενα προς χρήση λεωφορεία ή τα Δ.Χ. επιβατικά (ΤΑΞΙ κτλ) διασφαλίζουν την ασφαλή μεταφορά των μαθητών τόσο κατά την ημέρα καταληκτικής ημερομηνίας προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσής της (δέσμευση προσκόμισης δικαιολογητικών σε ισχύ) (Υποβάλλεται Ηλεκτρονικά και Προσκομίζεται σε έντυπη μορφή εντός τριών (3) εργασίμων ημερών από την ηλεκτρονική υποβολή).ι) Επικυρωμένα φωτοαντίγραφα ασφαλιστηρίων συμβολαίων ή βεβαίωση της ασφαλιστικής εταιρείας στην οποία θα αναγράφονται οι αριθμοί κυκλοφορίας των ασφαλισμένων οχημάτων καθώς και το διάστημα ασφάλισης τους τόσο κατά την ημέρα καταληκτικής ημερομηνίας προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσής της (δέσμευση προσκόμισης δικαιολογητικών σε ισχύ). (Υποβάλλεται Ηλεκτρονικά και Προσκομίζεται σε έντυπη μορφή εντός τριών (3) εργασίμων ημερών από την ηλεκτρονική υποβολή). κ) Φωτοαντίγραφο της Άδειας ή των Αδειών Οδήγησης (και των λοιπών οδηγών εφόσον δηλωθεί ότι θα χρησιμοποιηθούν) οι οποίες θα είναι σε ισχύ τόσο κατά την ημέρα καταληκτικής ημερομηνίας προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσής της. (δέσμευση προσκόμισης δικαιολογητικών σε ισχύ). (Υποβάλλεται Ηλεκτρονικά και Προσκομίζεται σε έντυπη μορφή εντός τριών (3) εργασίμων ημερών από την ηλεκτρονική υποβολή). [λ)...] »
20.Επειδή στο Παράρτημα Α - Παράρτημα Ι - ΜΕΡΟΣ Α της διακήρυξης με τίτλο Αντικείμενο της Σύμβασης ορίζεται μεταξύ άλλων « [...] Οι οικονομικοί φορείς οφείλουν να αντιληφθούν ορθά τις απαιτήσεις της σύμβασης, να τεκμηριώσουν την καταλληλόλητα τους και να διαμορφώσουν κατάλληλα την προσφορά τους, εξειδικεύοντας τη μεθοδολογία υλοποίησης της σύμβασης, τους τρόπους διασφάλισής της, το μοντέλο οργάνωσης της παροχής των υπηρεσιών, τα επίπεδα διοίκησης. Επίσης οι οικονομικοί φορείς θα πρέπει να διαθέτουν τον απαιτούμενο σε αριθμό στόλο οχημάτων (κύριο όχημα και εφεδρικό) για την κάλυψη των θέσεων (χωρητικότητα βάσει αναγνωρισμένων θέσεων), ο οποίος είναι κατάλληλος και αξιόπιστος κυρίως σε θέματα οδικής ασφάλειας και συμμορφούμενος σύμφωνα με κάθε είδους προβλεπόμενη κάθε φορά σε ισχύ διάταξη νόμου ή κανονιστική πράξη αναφορικά με τον τεχνικό εξοπλισμό και τις προδιαγραφές που εξασφαλίζουν και αποδεικνύουν τη νόμιμη κυκλοφορία των διατιθέμενων οχημάτων στην Ελληνική Επικράτεια για όλη την περίοδο της σύμβασης, να διαθέτουν όλα τα απαιτούμενα έγγραφα- πιστοποιητικά που να αποδεικνύουν τη νόμιμη κυκλοφορία των οχημάτων, την ικανότητα οδήγησης και την εξασφάλιση αξιοπρεπών συνθηκών μετακίνησης μικρών μαθητών με εξάλειψη κάθε πιθανού κινδύνου για την ασφαλή και έγκαιρη μεταφορά τους (ΑΔΕΙΑ ΚΥΚΛΟΦΟΡΊΑΣ, ΠΙΣΤΟΠΟΙΗΤΙΚΟ ΤΕΧΝΙΚΟΥ ΕΛΕΓΧΟΥ ΚΤΕΟ χωρίς δευτερεύουσες ελλείψεις, Δίπλωμα Οδήγησης, Ειδική Άδεια Οδήγησης, Άδεια Μεταφορέα, Ποινικό Μητρώο Οδηγών) τόσο κατά την ημέρα διενέργειας του διαγωνισμού (καταληκτική ημερομηνία προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσης της, να διαθέτουν οδηγό/ους των οχημάτων με κατάλληλη ικανότητα οδήγησης για τη διευκόλυνση της μεταφοράς ανήλικων μικρών παιδιών. Ο συμμετέχων δηλώνει ότι σε περίπτωση ου αναδειχτεί μειοδότης και έχει δηλώσει ότι θα χρησιμοποιήσει οδηγό/ούς θα προσκομίσει υποχρεωτικά το απόσπασμα ποινικού μητρώου για τους οδηγούς των λεωφορείων ή των Δ.Χ. επιβατικών (ΤΑΞΙ κλπ). Επιπλέον, ο συμμετέχων θα πρέπει να εξασφαλίσει ότι ο κάθε οδηγός θα τηρεί σχολαστικά τον Κώδικα Οδικής Κυκλοφορίας και θα λαμβάνει κάθε μέριμνα για την έγκαιρη και ασφαλή μεταφορά των μαθητών (έλεγχος ζώνης ασφαλείας). Τέλος, οι οικονομικοί φορείς θα πρέπει να τηρούν τις τεχνικές προδιαγραφές - ειδικούς όρους του ΠΑΡΑΡΤΗΜΑΤΟΣ VI- Φύλλο συμμόρφωσης τεχνικών προδιαγραφών.»
21.Επειδή περαιτέρω στο άρθρο 2.4.3.2 ορίζεται ότι «H τεχνική προσφορά θα πρέπει να καλύπτει όλες τις απαιτήσεις και τις προδιαγραφές που έχουν τεθεί από την αναθέτουσα αρχή με το κεφάλαιο “Απαιτήσεις-Τεχνικές Προδιαγραφές” του ΠΑΡΑΡΤΗΜΑΤΟΣ I, ΠΑΡΑΡΤΗΜΑΤΟΣ V &amp; ΠΑΡΑΡΤΗΜΑΤΟΣ VI της διακήρυξης, περιγράφοντας ακριβώς πώς οι συγκεκριμένες απαιτήσεις και προδιαγραφές πληρούνται. Περιλαμβάνει ιδίως τα έγγραφα και δικαιολογητικά, βάσει των οποίων θα αξιολογηθεί η καταλληλόλητα των προσφερόμενων υπηρεσιών, με βάση το κριτήριο ανάθεσης, σύμφωνα με τα αναλυτικώς αναφερόμενα στο ως άνω Παράρτημα. (ΠΑΡΑΡΤΗΜΑ Ι,ΠΑΡΑΡΤΗΜΑΤΟΣ V &amp; ΠΑΡΑΡΤΗΜΑΤΟΣ VI) »
22.Επειδή περαιτέρω σύμφωνα με το άρθρο 2.4.6 με τίτλο Λόγοι απόρριψης προσφορών «Η αναθέτουσα αρχή με βάση τα αποτελέσματα του ελέγχου και της αξιολόγησης των προσφορών, απορρίπτει, σε κάθε περίπτωση, προσφορά: α) η οποία δεν υποβάλλεται εμπρόθεσμα, με τον τρόπο και με το περιεχόμενο που ορίζεται πιο πάνω και συγκεκριμένα στις παραγράφους 2.3.1 (Γενικοί όροι υποβολής προσφορών), 2.3.2. (Χρόνος και τρόπος υποβολής προσφορών), 2.3.3. (Περιεχόμενο φακέλου δικαιολογητικών συμμετοχής, τεχνικής προσφοράς), 2.3.4. (Περιεχόμενο φακέλου οικονομικής προσφοράς, τρόπος σύνταξης και υποβολής οικονομικών προσφορών), 2.3.5. (Χρόνος ισχύος προσφορών), 3.1. (Αποσφράγιση και αξιολόγηση προσφορών), 3.2 (Πρόσκληση υποβολής δικαιολογητικών κατακύρωσης) της παρούσας, β) η οποία περιέχει ατέλειες, ελλείψεις, ασάφειες ή σφάλματα, εφόσον αυτά δεν επιδέχονται συμπλήρωση ή διόρθωση ή εφόσον επιδέχονται συμπλήρωση ή διόρθωση, δεν έχουν αποκατασταθεί κατά την αποσαφήνιση και την συμπλήρωσή της σύμφωνα με την παράγραφο 3.1.1. της παρούσης διακήρυξης, γ)..., δ)..., ε)..., ζ)..., η)..., θ) η οποία παρουσιάζει ελλείψεις ως προς τα δικαιολογητικά που ζητούνται από τα έγγραφα της παρούσης διακήρυξης και αποκλίσεις ως προς τους όρους και τις τεχνικές προδιαγραφές της σύμβασης.»
23.Επειδή, η προσφορά της προσφεύγουσας κρίθηκε, ως μη αποδεκτή τεχνικώς με την με αρ. 881-47/21-11-2017 Απόφαση της Οικονομικής Επιτροπής Ιονίων Νήσων/Π.Ε Λευκάδας κατ’ αποδοχή του Πρακτικού 1 /25-10- 2017 της Επιτροπής Διενέργειας Διαγωνισμών Προμηθειών - Εργασιών και Αξιολόγησης Προσφορών Περιφέρειας Ιονίων Νήσων/Περιφερειακής Ενότητας Λευκάδας για το λόγο ότι για τα οχήματα με αρ. κυκλοφορίας στο ΦΥΛΛΟ ΤΕΧΝΙΚΟΥ ΕΛΕΓΧΟΥ ΚΤΕΟ υπάρχουν δευτερεύουσες ελλείψεις.
24.Επειδή η προσφεύγουσα, με την προδικαστική της προσφυγή,προβάλει αιτιάσεις και κατά της ως άνω αιτιολογίας απόρριψης της προσφοράς της και επιπλέον προβάλλει αιτιάσεις και κατά της αποδοχής της προσφοράς της εταιρείας με την επωνυμία<br />
25.Επειδή με τον πρώτο λόγο προσφυγής, η προσφεύγουσα προβάλλει ότι «Σύμφωνα με το σκεπτικό της επιτροπής τα οχήματα : στο φύλλο ΤΕΧΝΙΚΟΥ ΕΛΕΓΧΟΥ ΚΤΕΟ παρουσιάζουν δευτερεύουσες ελλείψεις και ως εκ τούτου τα δικαιολογητικά συμμετοχής τουδιαγωνιζόμενου     δεν είναι σύμφωνα με τους όρους και τις προδιαγραφές της υπ. Αρ. 74102/11603/04-09-2017 διακήρυξης, απορρίπτει την προσφορά μας. Στην παράγραφο 2.4.3 της ως άνω διακήρυξης το Περιεχόμενο φακέλου δικαιολογητικών συμμετοχής, η τεχνική προσφορά να φέρει φύλλα ΚΤΕΟ γενικά και δεν αναφέρονται πουθενά οι δευτερεύουσες ελλείψεις. Το άρθρο 2.2.9.2 φέρει τον τίτλο Αποδεικτικά μέσα- Δικαιολογητικά Κατακύρωσης. Σε αυτό το σημείο ζητείται το φύλλο ΚΤΕΟ χωρίς δευτερεύουσες ελλείψεις. Εμείς    δηλώσαμε στο Ε.Ε.Ε.Σ. με υπεύθυνη δήλωση ότι πληρούμε όλες τις προϋποθέσεις συμμετοχής και γι’ αυτό καταθέσαμε τα Φύλλα ΚΤΕΟ χωρίς να επισυνάψουμε τα τιμολόγια επισκευής των δευτερευουσών ελλείψεων γιατί δεν ζητούταν σε αυτήν την φάση του διαγωνισμού. Βάση της διακήρυξης η επιτροπή θα έπρεπε να μας ζητήσει να προσκομίσουμε τα αντίστοιχα έγγραφα που αφορούν στις δευτερεύουσες ελλείψεις ως αποδεικτικά μέσα στα δικαιολογητικά κατακύρωσης ΚΑΙ ΟΧΙ ΣΤΟΝ ΦΑΚΕΛΟ ΣΥΜΜΕΤΟΧΗΣ- ΤΕΧΝΙΚΗ ΠΡΟΣΦΟΡΑ. Εμείς σας προσκομίζουμε λοιπόν όλα τα απαραίτητα τιμολόγια που αποδεικνύουν ότι είχαν επιδιορθωθεί όλες οι δευτερεύουσες ελλείψεις όλων των οχημάτων κατά την ημερομηνία κατάθεσης του φακέλου συμμετοχής μας 19/10/2017 και ΑΡΑ λόγος αποκλεισμού δεν υφίσταται. Επις. Εγγραφα (2-6)»
26.Επειδή, από το συνδυασμό των ανωτέρω όρων της διακηρύξεως, η οποία αποτελεί το κανονιστικό πλαίσιο του διαγωνισμού και δεσμεύει τόσον την αναθέτουσα αρχή όσον και τους διαγωνιζόμενους (βλ. Ε.Α. 523/2010), συνάγεται ότι απόκλιση της προσφοράς διαγωνιζομένου από τις τεχνικές προδιαγραφές της διακηρύξεως χαρακτηρίζεται υποχρεωτικώς ως ουσιώδης όταν οι προδιαγραφές αυτές έχουν ρητώς χαρακτηρισθεί στην διακήρυξη ως απαράβατοι όροι ή όταν η απόκλιση συνίσταται σε έλλειψη ιδιότητος του προϊόντος, η οποία ρητώς και ειδικώς προβλέπεται από την διακήρυξη και δεν παρέχεται, κατά την διατύπωση ή την έννοιά της, περιθώριο παραγνωρίσεως ή καλύψεως της αντίστοιχης ελλείψεως. Στις περιπτώσεις των ουσιωδών αυτών αποκλίσεων, τα όργανα διεξαγωγής του διαγωνισμού δεν έχουν την εξουσία χαρακτηρισμού των αντίστοιχων αποκλίσεων ως επουσιωδών, διότι τότε θα συνέτρεχε περίπτωση παραβάσεως ρητών όρων της διακηρύξεως. Επειδή, σύμφωνα με όσα έγιναν δεκτά στη σκέψη 16 έως 22 της παρούσας, στην παρ. β του άρθρου 2.2.6 με τίτλο Τεχνική και επαγγελματική ικανότητα, στο Παράρτημα Α και ειδικότερα στο σημείο Απαιτήσεις και Τεχνικές Προδιαγραφές ανά Τμήμα Αντικειμένου, στο Έντυπο της Τεχνικής Προσφοράς καθώς και στην Υπεύθυνη Δήλωση (2) της Διακήρυξης προβλέπεται ρητώς, επί ποινή αποκλεισμού, η υποχρέωση υποβολής μεταξύ άλλων και ΠΙΣΤΟΠΟΙΗΤΙΚΟ ΤΕΧΝΙΚΟΥ ΕΛΕΓΧΟΥ ΚΤΕΟ χωρίς δευτερεύουσες ελλείψεις τόσο κατά την ημερομηνία διενέργειας του διαγωνισμού, καταληκτική ημερομηνία προσφορών όσο και κατά τη διάρκεια εκτέλεσης της σύμβασης και μέχρι την ημερομηνία ολοκλήρωσης της. Σύμφωνα με τα ανωτέρω και κατά τη σαφή διατύπωση των όρων της διακήρυξης ενόψει και της αρχής της τυπικότητας που διέπει του δημόσιους διαγωνισμού, η οποία σκοπό έχει να εξασφαλίσει την τήρηση των αρχών του ανταγωνισμού, της διαφάνειας και του ίσου μέτρου κρίσης( ΣτΕ 194/2011), η υποβολή των δικαιολογητικών του άρθρου 2.2.6 και 2.4.3.1 σύμφωνα και με το παράρτημα Α και την υπεύθυνη δήλωση 2 της Διακήρυξης αποτελεί προϋπόθεση παραδεκτού της τεχνικής προσφοράς των διαγωνιζομένων, παράλειψη δε υποβολής αυτών ή υποβολής τους κατά τρόπο ελλιπή, σύμφωνα και με τα οριζόμενα στο άρθρο 2.4.6 της Διακήρυξης, όπου ορίζονται οι λόγοι απόρριψης των προσφορών, καθιστά την τεχνική προσφορά απαράδεκτη και ως εκ τούτου απορριπτέα. Η εν λόγω δε απαίτηση κατά τα γενόμενα δεκτά ανωτέρω, τίθεται επί ποινή απαραδέκτου της προσφοράς εν όψει των οριζομένων συναφώς από τις κρίσιμες ρήτρες της Διακηρύξεως, όπως έχουν ανωτέρω ερμηνευθεί και η εν λόγω απόκλιση καθιστούσε υποχρεωτικό για την αναθέτουσα αρχή τον αποκλεισμό της προσφεύγουσας από την περαιτέρω διαδικασία, απορριπτόμενου του αντίθετου ισχυρισμού της προσφεύγουσας ότι η εν λόγω απαίτηση αφορούσε στα δικαιολογητικά κατακύρωσης και όχι στον φάκελο συμμετοχής- τεχνική προσφορά ως αβάσιμου. Η υποβολή δε με την παρούσα προσφυγή των επισυναπτομένων με αρ. 2 έως 6 τιμολογίων επισκευής των δευτερευουσών ελλείψεων σε καμία περίπτωση δεν μπορούν αν θεραπεύσουν την πλημμέλεια της προσφοράς της προσφεύγουσας και επιπρόσθετα δεν μπορεί να κρίνει το αρμόδιο για την εκδίκαση της παρούσας κλιμάκιο το πρώτον έγγραφα που δεν περιλαμβάνονται στην υποβληθείσα προσφορά.
27.Επειδή, εφόσον, σύμφωνα με όσα προπαρατέθηκαν, νόμιμα αποκλείστηκε η προσφορά της προσφεύγουσας, η τελευταία χωρίς έννομο συμφέρον, προβάλλει αιτιάσεις κατά της νομιμότητας αποδοχής της προσφοράς της εταιρείας με την επωνυμία στην περαιτέρω διαγωνιστική διαδικασία (ΕΑ ΣτΕ 301/2011, 748/2010, 1317/2009) προβάλλοντας συγκεκριμένα ότι « α) [...] ο διαγωνιζόμενος έχει λάθος σε όλες τις εγγυητικές επιστολές του που αποτελεί το πιο σημαντικό δικαιολογητικό συμμετοχής (και όχι δευτερεύουσας σημασίας ελλείψεις) την ημερομηνία διενέργειας, καθώς αναγράφει 18/10/2017 αλλά και τον διαγωνισμόαναφέρονταςπου αφορά διαγωνισμό για ομάδες δρομολογιών και όχι για μεμονωμένα δρομολόγια. Σύμφωνα με την διακήρυξη και ειδικά σύμφωνα με το ΠΑΡΑΡΤΗΜΑ VIII σελ. 74 και σύμφωνα με την νομοθεσία των ηλεκτρονικών διαγωνισμών θα πρέπει στην εγγυητική επιστολή να αναγράφονται τα σωστά στοιχεία του διαγωνισμού καθώς και η ημερομηνία διενέργειας του διαγωνισμού και β) Επίσης η εταιρεία  στο φάκελο με τα δικαιολογητικά συμμετοχής για τα οχήματα   και , αντί για φύλλα ΚΤΕΟ που προφανώς είχαν κατά την γνώμη μας ελλείψεις, κατέθεσε ΠΡΑΚΤΙΚΟ ΕΚΟΥΣΙΟΥ ΤΕΧΝΙΚΟΥ ΕΛΕΓΧΟΥ η αλλιώς (Π.Ε.Τ.Ε.). Το Π.Ε.Τ.Ε. όμως βάση του ισχύοντα νόμου, ΟΠΩΣ ΔΗΛΩΝΕΤΑΙ ΞΕΚΑΘΑΡΑ ΚΑΙ ΣΤΙΣ ΠΑΡΑΤΗΡΗΣΕΙΣ ΤΟΥ ΕΝ ΛΟΓΩ ΕΓΓΡΑΦΟΥ δεν επέχει την θέση ΚΤΕΟ, μιας και κατά τον εκούσιο έλεγχο δεν ελέγχεται όλο το όχημα αλλά έως τέσσερεις τομείς αυτού. Κατά την άποψή μας θα έπρεπε να κατατεθεί το φύλλο ΚΤΕΟ με συνοδευτικό το ΠΕΤΕ όπου θα αποδεικνύονταν ότι έχουν επισκευασθεί οι οποιεσδήποτε ελλείψεις. » Και τούτο διότι οι ως άνω αποδιδόμενες από την αιτούσα πλημμέλειες στην προσφορά της ως άνω εταιρείας διαφοροποιούνται απολύτως από τη βάση απόρριψης της δικής της προσφοράς και συνεπώς δεν στοιχειοθετείται παράβαση της αρχής του ίσου μέτρου κρίσης δεδομένου. (ΣτΕ 235/2012, ΕΑ ΣτΕ 425/2011, 39/2010, 625/2009).
28.Επειδή κατ’ ακολουθίαν, η κρινόμενη προδικαστική προσφυγή πρέπει να απορριφθεί.
29.Επειδή ύστερα από την προηγούμενη σκέψη, το παράβολο που κατέθεσε η προσφεύγουσα πρέπει να καταπέσει (άρθρο 363 Ν. 4412/2016).</p>
<!--center-->Για τους λόγους αυτούς<!--/center-->
<p>Απορρίπτει την Προδικαστική Προσφυγή. Ορίζει την κατάπτωση του παραβόλου.
Κρίθηκε και αποφασίστηκε την 9 Ιανουαρίου 2018 και εκδόθηκε στις 10 Ιανουαρίου στον Αγ. Ιωάννη Ρέντη.
Ο ΠΡΟΕΔΡΟΣ  <!--right-->Η ΓΡΑΜΜΑΤΕΑΣ<!--/right-->
Μιχαήλ. Χ. Οικονόμου    <!--right-->Μελπομένη Τσιαλαφούτα<!--/right--></p>";s:12:"content_meta";N;}